---
layout: post
date: 2020-05-08 15:00
title: "An Dearbhair Beag ann am macOS"
image: /assets/images/an-dearbhair-bheag.png
author: Crìstean MacMhìcheil
categories: ["Gàidhlig", "Teicneòlas"]
---

**Air ùrachadh:** 22mh An Gearran 2023

Tha an Dearbhair Beag ’na dhearbhair-litreachaidh a tha stèidhichte air stòr-dàta nam faclan a tha san Fhaclair Bheag agus is esan an dearbhair as motha a tha ri fhaighinn aig an àm seo. Tha e air a fhilleadh ann an tionndaidhean Gàidhlig de na prògraman LibreOffice, OpenOffice agus Firefox o thùs. Is e adhbhar am post seo ge-tà sealltainn dhut mar a ghabhas a chleachdadh le taghadh nas fharsainge de phrògraman ann am MacOS.

Tha stiùireadh air [iGàidhlig](http://www.igaidhlig.net/gd/an-dearbhair-beag/) ma tha thu airson a chleachdadh ann am Firefox, LibreOffice no OpenOffice.

Faodar a stàladh air macOS cuideachd agus gabhar a chleachdadh an uair sin anns a' chuid as motha de dh'aplacaidean bho Apple is luchd-leasachaidh eile.

## Stiùireadh stàlaidh

1. Luchdaich sìos an tionndadh as ùire bho làrach-lìn [LibreOffice](https://extensions.libreoffice.org/en/extensions/show/an-dearbhair-beag-scottish-gaelic-spellchecker). ’S e 3.5 a th’ ann an-dràsta - 22mh An Gearran 2023.
2. Nuair a tha thu air an fhaidhle seo a luchdachadh sìos feumaidh tu a ath-ainmeachadh bho **hunspell-gd-3.5.oxt** gu **hunspell-gd-3.5.zip**.
3. Dì-dhùmhlaich am faidhle zip agus gheibh thu am pasgain **hunspell-gd-3.5**.
4. Anns a’ phasgain seo, lorgaidh tu pasgain eile, **Dictionaries** anns a bhios dà fhaidhle; **gd_GB.aff**, agus **gd_GB.dic**.
5. Tagh an dà fhaidhle seo agus gluais iad gu **~/Library/Spelling/** no **/Library/Spelling/**.

## Stiùireadh cleachdaidh

1. Fosgail aplacaid sgrìobhaidh a-leithid Mail, Notes no TextEdit (Bu chòir dha obrachadh anns a’ chuid as motha de dh’aplacaidean bho Apple fhèin agus ann an iomadh aplacaid bho luchd-leasachaidh eile.).
2. Brùth air **Edit -> Spelling and Grammar -> Show Spelling and Grammar**.
3. Atharraich **Automatic by Language** gu **Gàidhlig (Library)**.
4. Dùin a’ bhogsa **Spelling and Grammar**.
5. Faodaidh tu tòiseachadh air sgrìobhadh.
6. Chi thu loidhne dearg fo fhaclan ceàrr agus faodaidh tu brùthadh orra leis a’putan-lucha deas gus an ceartachadh. Air neo faodaidh tu an sgrìobhainn air fad a cheartachadh le bhith a’ fosgladh **Spelling and Grammar** a-rithist (ceum 2).
